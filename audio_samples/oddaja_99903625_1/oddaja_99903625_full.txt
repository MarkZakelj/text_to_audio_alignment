Zdravo. Poletna vročina pritiska, 
na vroče in sončne dneve ljudje 
radi poiščemo bližino vode. 
Ob vodi je vedno bolj sveže 
in ob njej se tudi 
vedno kaj dogaja. 
Če se želimo kopati, 
gremo navadno na kopališče. 
Tam je družba, vrišč, glasba 
in čas mine kot bi mignil. 
Kaj pa, če gremo poleti k ribniku, 
kjer se ljudje ne moremo kopati. 
Tu ni vrstnikov, ni hrupa, ni pa 
rečeno, da bi se morali dolgočasiti. 
Tu lahko spoznamo živalsko 
ljudstvo, ki ima tako kot mi, 
rado družbo, vodo in sonce. Danes 
smo ga prišli vznemirjat s sprehodi 
v naravo. Govorili bomo 
o zelenih žabah. 
V Sloveniji v naravi živijo različne 
žabe. Vse do zadnje pa se spomladi 
srečajo ob vodi. Srečajo se samci 
in samice, se dobijo v pare 
in v vodi poskrbijo za potomstvo, 
kjer odložijo jajčeca in mreste. 
Ko so mresti enkrat v vodi, velika 
večina odraslih žab zapusti mlake 
in vodotoke. Do naslednje 
pomladi živijo samotarsko. 
Večinoma se zadržujejo po gozdovih, 
lokah, živih mejah in podobnih 
vlažnih ter senčnih okoljih. Šele 
pozne jeseni se vrnejo k vodam, 
kjer si v jezerskem dnu poiščejo 
kotiček, v katerem bodo preždele 
zimo. Zelene žabe pa živijo nekoliko 
drugače. Celo leto ostanejo ob vodi. 
Držijo se ribnikov, bajerjev, 
mlak in podobnih stoječih voda, 
ki so močno zaraščene z rastlinami. 
Najdemo jih tudi ob jarkih 
in različnih strugah s počasi 
tekočo vodo in zelenimi bregovi. 
Podnevi se z užitkom nastavljajo 
soncu. Otroci zelo radi rišejo žabe, 
ki sedijo na lokvanjevih listih. 
Te, ki sedijo na pravih lokvanjih, 
so lahko v naravi le zelene žabe. 
Ko zelena žaba zasluti nevarnost, 
se odrine in glasno odskoči v vodo. 
V vodi se pritaji med rastlinjem, 
ali pa se skrije v blato. 
Da ne bomo žab gledali samo 
od daleč, sem seboj prinesel mrežo. 
Nekaj izkušenj sicer imam, 
ampak zanesti se bom moral tudi 
na lovsko srečo. 
Opa. 
Poglejte jo, lepotico. Zdaj jo je 
zagotovo pošteno strah. Ne boj se, 
nič hudega ti ne bom naredil 
in kmalu te vrnem nazaj v vodo. 
Zelene žabe so zelene zato, 
ker so bolj ali manj zelene. 
Na zelenem telesu imajo črne 
in rjave lise ter proge. 
Vsaka od njih je nekoliko drugačna. 
Poudariti moram, da v Sloveniji 
v naravi živijo tri različne vrste 
zelenih žab. Razlikovanje med njimi 
dela preglavice tudi biologom. 
Zato bom jaz govoril kar o skupini 
o zelenih žabah. Samo še ena 
vrsta žab je pri nas bolj zelena 
od zelenih. V mislih imam 
žabico rego. Ta je skoraj 
za polovico manjša. Tudi po obliki 
je drugačna, zlasti pa poleti 
ne živi v vodi, ampak na kopnem, 
na grmovju in drevju. 
Pri zeleni žabi je koža gladka. 
Ker se ta žaba rada sonči, 
ima nekoliko debelejšo kožo 
od ostalih žab. Kljub temu mora 
redno skakati v vodo in si jo 
vlažiti. Torej, tudi taka koža 
je občutljiva. Od oči proti zadku 
vodita dve črti, dva rahlo 
privzdignjena grebenčka. To so 
posebne žleze, ki izločajo sluz. 
Ta sluz kožo dodatno 
varuje in jo vlaži. 
Zelena žaba ima v koži tudi 
strupne žleze. Te pri dvoživkah 
niso nič posebnega. O njih smo 
govorili že pri močeradu 
in pri krastači. Pri zeleni žabi 
je ta strup šibek, vendar vseeno 
dobro služi dvema namenoma. 
Zaradi svojega pekočega in 
odvratnega okusa prepriča tiste, 
ki bi želeli žabo pohrustati, 
da jo pustijo pri miru. To se pravi, 
da žabi rešuje kožo. Poleg tega pa 
ta isti strup preprečuje, da bi se 
na vedno vlažni koži zaredile 
glive in bakterije. Na taki vlažni 
koži bi namreč te in druge 
drobnoživke kaj hitro lahko 
povzročile kožne bolezni, 
če bi jim tega ne preprečeval strup. 
Je žabji strup nevaren človeku? 
Če bi ga zanesli v oči, bi imeli 
težave. Se pravi, če žabe prijemamo, 
si moramo, preden se dotikamo 
obraza, dobro umiti roke. 
Takole, zelenka, da se mi 
ne izsušiš. Kuščarji in kače, 
ki so z žabami v sorodu, si kožo 
obnavljajo tako, da se levijo. 
Vrhnje plasti kože si slačijo, 
pod njimi pa jim zraste nova. 
Se levijo tudi žabe? Se. 
Vrhnja plast stare kože jim 
odstopa v kosih. S pomočjo 
gibanja nov, krčenja in pa 
napihovanja telesa pa se lahko 
znebijo tudi večjih delov kože. 
In sicer tako, da si jo slečejo 
čez glavo. Te odslužene obleke 
pa žabe ne zavržejo, temveč jo 
nemudoma pojejo. 
Vidite, kako žaba diha? 
Zraka ne zajema tako kot mi, 
s celim prsnim košem, pač pa 
ga naprej potegne v usta. 
In sicer skozi nosnici, 
ki sta lepo vidni na njenem gobčku. 
Iz ust potem zrak porine 
v pljuča.To požiranje zraka 
je zelo lepo vidno na grbu, 
ki se ves čas ritmično premika 
noter in navzven. Žabe pa ne dihajo 
samo s pljuči, ampak tudi s kožo. 
Iz zraka sprejemajo skozi 
kožo kisik in oddajajo tisto, 
česar ne potrebujejo, 
plin ogljikov dioksid. 
Dihanje s kožo je zelo pomembno, 
ker preko pljuč žabe sprejmejo 
le polovico kisika. Zlasti na obhodu 
pa je takrat, ko se žabe dlje časa 
skrivajo v vodi, denimo med 
dolgotrajnimi, mrzlimi deževji 
spomladi in jeseni in pa 
seveda pozimi, takrat, ko se 
mesece dolgo skrivajo v blatu. 
Ulovil sem dve žabi. Zakaj? 
Da pokažem razliko med spoloma. 
To je žaba, to pa žabec. 
Odrasle samice so vedno večje 
od samcev, samci pa navadno 
za četrtino manjši. 
Samčkom se med petjem tu za 
kotički ust izbočijo zvočni mehurji, 
na vsaki strani po eden. 
Ko samčki pojejo, so lahko 
prav glasni. Ko se jih stotine 
ali tisoče zbere ob vodi, je njihovo 
svatovsko petje naravnost mučno. 
Neumorni so: čeprav pojejo cel dan, 
se ne dajo in nadaljujejo še zvečer. 
Ljudje se pritožujejo, da zaradi 
njih do polnoči ne morejo zaspati. 
Samčki pojejo zato, 
da bi privabili samice. 
In s čim žabe slišijo? 
Tu je lepo viden bobnič. 
Žabe nimajo uhljev, ampak njihov 
bobnič leži kar na površini kože. 
Sprejema tresljaje in zvoke 
iz okolja ter jih prinaša do čutnic 
v notranjem ušesu. Oglašajo se tudi 
žabe, vendar drugače in pa tišje. 
Samico sem že dodobra namučil, 
čas je, da jo spustim. 
Bo našla pot v vodo? 
Dobro skoči, kaj ne? 
Za skakanje so seveda glavne zadnje 
noge, kakor tudi za plavanje. 
Tu med prsti zadnjih nog ima zelena 
žaba veliko plavalno mrenico. 
Ko prsti razširi, nastane 
prav pošteno veslo. 
Na sprednjih nogicah plavalne 
mrenice ni. Prsti so prosti. 
Kako žabica zaplava, 
bomo videli kasneje. 
Pogled tega žabca je prav očarljiv. 
Ima zlato šarenico, kožica v očeh 
ni okrogla, kot pri nas ljudeh, 
temveč podolžna. 
Kako dobro žabec vidi? 
Vsako oko gleda na svojo stran. 
Tam, kjer se sliki prekrivata, 
tam žabec vidi globinsko, lahko 
oceni razdaljo različnih predmetov. 
Opazi pa samo tisto, kar se premika. 
Dober vid je pomemben za to, 
da si žaba napolni želodec. 
Ko tako sedi na bregu ali 
na lokvanju, se samo zdi, 
da počiva. V resnici zelena žaba 
ves čas zelo pozorno opazuje 
in čaka na plen. Ko prileti mimo 
hitri kačji pastir ali muha, 
se v trenutku požene, skoči, 
iztegne jezik in zalogaj je njen. 
Ali pa tudi ne. Vsak lovski skok 
se ne konča s polnim želodcem. 
Tri četrtine vse hrane zelenih žab 
so žuželke. Poleg tega pojedo 
še kakšnega polža, malo ribico, 
pajke in podobno. 
Za počasnim plenom ne skačejo, 
ampak samo šavsnejo. 
Če je zalogaj velik, si ga pomagajo 
v usta stlačiti s prednjimi nogami. 
Za mlade žabe so ugotovili, 
da pojedo zelo veliko komarjev. 
Zelene žabe so tako 
za človeka zelo dobrodošle. 
Žabe lovijo nad in pod vodo, na 
lovske izlete gredo tudi na kopno. 
Tam skačejo za metulji, jedo 
mravlje, deževnike in podobne živali. 
Vedno namreč iščejo le živalce. 
So dosledne mesojedke in se 
za rastlinsko hrano ne zmenijo. 
Po načinu lova pa niso zasledovalke, 
temveč na plen čakajo iz zasede. 
Zdaj pa si še poglejmo, 
kako bo ta žabec zaplaval. 
Nasvidenje, žabon. 
Morda se vam zdi nenavadno, 
da sem žabo iz divjine prinesel 
v ta betonski bazenček, vendar si je 
ta bazen in vodni zbiralnik 
že najmanj pet drugih 
zelenih žab izbralo za svoj dom. 
K temu bazenčku pa sem prišel 
tudi zato, ker v njem ni lačnih rib. 
Zato je lahko v njem preživelo 
zelo veliko paglavcev. 
Paglavci so žabje ličinke. Izlegli 
so se iz jajčec v žabjem mrestu 
in v presenetljivo kratkem času 
se bodo preobrazili v male žabice. 
Nekaj jih bom nalovil. 
Paglavci, ki se tu tako lepo 
nastavljajo, niso paglavci 
zelenih žab, temveč regice. 
Ker pa so si paglavci različnih 
vrst žab med seboj precej podobni 
na pogled in ker imajo zelo 
podoben način življenja, jim bom 
uporabil za ponazoritev 
življenjske poti zelenih žab. Ti 
paglavci so zdaj stari mesec in pol. 
Da bodo dorasli v žabice, bodo 
potrebovali še enkrat toliko časa. 
Avgusta bodo iz mlak začele lesti 
približno tako dolge zelene žabice. 
Svojo prvo zimo bodo preživele 
na kopnem. Potem bodo imele 
celo leto časa za mirno otroštvo 
in mladost, svojo drugo pomlad 
pa se bodo pridružile odraslim žabam 
na spomladanski žabji svatbi. 
Takrat bodo samčki že regali, 
samice pa bodo godne, 
da odložijo svoj prvi mrest. 
Pa srečno paglavci in paglavke! 
Danes so nam delale družbo 
zelene žabe. V primerjavi 
z drugimi žabami, so te morda 
nekoliko bolj zaspane. 
Sekulje, rjave žabe, prilezejo 
iz skrivališč februarja in se 
takoj parijo. Rosnice, tudi 
rjave žabe, se zbudijo marca 
in odlagajo mrest aprila. 
Zelene žabe gredo ven iz zimovališč 
resda šele marca, toda s svatbo 
počakajo do maja in takrat jih 
ni mogoče preslišati. 
Včasih ljudje do zelenih žab 
niso bili ravno rahločutni. 
Množično so jih pobijali in jedli 
njihove zadnje noge, žabje krake. 
Danes za to ni več potrebe, pa tudi 
dovoljeno ni. Žabe so zavarovane 
in ni jih dovoljeno uničevati. 
Že tako na njih preži kup nevarnosti 
in njihovo število se v naravi 
stalno manjša, toda še so med nami 
in še jih lahko spoznate tudi vi. 
Lepo se imejte in nasvidenje.
